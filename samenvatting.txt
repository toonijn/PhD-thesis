De tijdsonafhankelijke Schrödingervergelijking is een lineaire tweede orde (partiële) differentiaalvergelijking gesteld als eigenwaardenprobleem. Haar oorsprong is te vinden in de kwantummechanica, als een veralgemening van de golfvergelijking. De uitdaging bij tijsonafhankelijke Schrödingerproblemen is om eigenwaarden (getallen) te vinden waarvoor er een bijhorende eigenfunctie bestaat.

In dit werk starten we met het bestuderen, verbeteren en uitbreiden van de constante perturbatie methode voor het benaderen van de eigenwaarden en eigenfuncties van Sturm-Liovuillevergelijkingen (als een veralgemening van ééndimensionale tijdsonafhankelijke Schrödingervergelijkingen). Hiervoor ontwikkelden we het C++-programma Matslise 3.0, vergezeld van de Python-bibliotheek Pyslise. Deze nieuwe implementatie is aanzienlijk sneller dan haar voorganger, zonder nauwkeurigheid te verliezen. Deze efficiëntiewinst konden we bereiken onder meer dankzij de ontwikkeling van nieuwe, meer ingewikkelde formules.

Vervolgens gebruiken we deze ééndimensionale methode om twee technieken te ontwikkelen om oplossingen van tweedimensionale tijdsonafhankelijke Schrödingervergelijkingen te benaderen. De eerste techniek is gebaseerd op een reeds bestaande methode, die we verder ontwikkelen. De tweede bestudeerde techniek is een volledig nieuwe strategie die de sterktes van voorgaande methodes weet te combineren.
